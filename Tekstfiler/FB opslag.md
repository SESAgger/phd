Vidste du at brystkræft er meget hyppigt hos hunde og at du kan forebygge ved at undersøge din hund.



# Vidste du at hunde kan få mælkekirtelkræft?

Mælkekirtelknuder er hyppigt forekommende, især hos ikke-steriliserede hunhunde og risikoen stiger med alderen. Lidt under halvdelen af disse knuder er kræftknuder og ligesom hos mennesker er det vigtigt at opdage dem tidligt, da det giver de bedste behandlingsmuligheder. Det bedste du kan gøre som hundeejer er regelmæssigt at mærke din hund igennem for knuder. Det kan f.eks. gøres når man alligevel hygger på sofaen. Kør din hånd hen af hundens mave og mærk efter knuder og ujævnheder. Såfremt du finder en knude, bør du kontakte din dyrlæge som kan foretage yderligere undersøgelser og lægge en videre plan for netop din hund. 



